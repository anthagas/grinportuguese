# Gruppo Telegram “Grin mimblewimble Italia” 

## Informazioni generali
### Per entrare nel gruppo
https://t.me/grinitalia
### Amministratori del gruppo
(in ordine strettamente alfabetico di nome)
  * Andrea Benetton [@Andbene72](https://t.me/Andbene72)
  * Bitergosum [@bitergosum](https://t.me/bitergosum)
  * Lit3block [@Lit3block](https://t.me/Lit3block)
  * Manuel A. [@manuel1975a](https://t.me/manuel1975a)
  * Pablo Wong [@mamamialetmego](https://t.me/mamamialetmego)
  * Riccardo Masutti [@RiccardoMasutti](https://t.me/RiccardoMasutti)
  * Simone Da Re [@SimoneDaRe](https://t.me/SimoneDaRe)
  * Timothy Redaelli [@THREADelli](https://t.me/THREADelli)
### Codice di condotta della Community Grin
Le presenti linee guida del gruppo cercano di rispecchiare e rendere specifiche per lo strumento Telegram e la lingua e cultura italiane le [linee guida della community Grin](https://github.com/mimblewimble/grin/blob/master/CODE_OF_CONDUCT.md).

## Questo è un luogo civile per discussioni pubbliche su Grin e MimbleWimble
Il TOPIC del gruppo è **Grin**, medium of exchange basato sulla tecnologia MimbleWimble, gli argomenti teorici a questi direttamente collegati (economici, sociali, legali, tecnologici), i business sviluppati o da svilupparsi attorno ai medesimi, e gli aspetti pratici legati al loro uso, le prospettive e la visione che gli stessi sottintendono. 

Questo gruppo è una risorsa comunitaria condivisa, un luogo in cui condividere competenze, conoscenze e interessi attraverso una conversazione continua. Tratta questo gruppo di discussione con lo stesso rispetto che si deve avere di un parco pubblico. 

Ci impegniamo a fornire un ambiente amichevole, sicuro e accogliente per tutti, indipendentemente dal livello di esperienza, genere, identità ed espressione di genere, orientamento sessuale, disabilità, aspetto personale, corporatura, razza, etnia, età, religione, nazionalità o altra caratteristica simile, fatto salvo indicare un gruppo nella lingua appropriata a chi si unisse al gruppo non sapendo parlare italiano.

Il nostro scopo non è semplicemente sforzarci di eccellere tecnicamente, ma contribuire alla comunità di Grin eccellendo nel comportamento tra di noi. Per questa ragione ti chiediamo di astenerti dal "giocare" con questioni delicate o che possono offendere, in particolare se sono fuori tema; questo troppo spesso porta a lotte inutili, sentimenti feriti e fiducia danneggiata; peggio, può allontanare completamente le persone dalla comunità.

### 1- Miglioriamo la discussione
Aiutaci a rendere questo gruppo un ottimo luogo di discussione lavorando sempre insieme per migliorarlo. Se non sei sicuro che il tuo intervento aggiunga valore alla conversazione, rifletti ancora sul tuo contributo e intervieni eventualmente in un secondo momento.

Gli argomenti discussi nel gruppo sono importanti per noi e ti chiediamo di comportarti come se fossero importanti anche per te. Sii rispettosi degli argomenti e delle persone che li discutono, anche se non sei d'accordo con qualcosa di ciò che viene detto.

Le conversazioni che facciamo danno il clima che si respira ad ogni nuovo arrivato. Aiutaci a influenzare il futuro di questa comunità scegliendo di impegnarti in discussioni che rendano il gruppo uno spazio interessante da frequentare.

#### Sii civile e sereno
In tante discussioni capita di dover esprimere il proprio disaccordo rispetto ad una argomentazione. Non c'è nulla di sbagliato in ciò. Ricordati solo ricorda di criticare le idee, **non le persone**, evitando:

* Insulti
* Attacchi Ad Hominem
* Risposte al tono di un post invece del suo contenuto effettivo
* Risposte immediate basate sulle emozioni senza riflessione 
* Comportamenti da Troll

Se rimani coinvolto tuo malgrado in una polemica, tieni la discussione incentrata sul tema con argomentazioni che migliorano la conversazione, non sulle persone coinvolte. Qui si parla con tutti, **fermi nei contenuti ma educati nei modi. Non si insulta, non si minaccia.**

Ricorda che lo scopo di questo gruppo non è cercare di convincersi reciprocamente, assumi che le controparti abbiano la risorsa tempo limitata e rispetta questo vincolo. 

Supponi sempre che gli individui parlino a titolo personale, e mai per conto delle organizzazioni di cui possono fare parte, a meno che non sia esplicitamente asserito il contrario dalla controparte. Cerca di evitare di cadere in fallacie logiche, ne trovi un elenco qui https://yourlogicalfallacyis.com

#### Scrivi in modo leggibile.
Tieni conto che sei in un gruppo di centinaia di persone (molte delle quali ricevono notifica di ogni nuovo post): cerca di pubblicare in modo ordinato, compatto e responsabile. **Non intasare il gruppo con messaggi in rapida successione.**

Può capitare che la discussione degeneri facilmente e si venga subissati di messaggi inviati in rapida successione. In casi come questi perdere il filo del discorso è questione di pochi messaggi: si possono intrecciare dialoghi e discussioni differenti, rendendo illeggibile e di difficile comprensione il flusso del gruppo. Per questo motivo è consigliabile inviare un unico messaggio, anche lungo, e attendere che il destinatario (o i destinatari) risponda prima di inviare un secondo messaggio.

Considera che tante persone vedranno i tuoi commenti, magari anche il tuo prossimo datore di lavoro. Assumi sempre che un commento possa rimanere archiviato su sistemi di terze parti. Utilizza maiuscole e minuscole. IL TUTTO MAIUSCOLO EQUIVALE AD URLARE.

#### Rispetta la privacy
Non richiedere agli altri utenti informazioni personali di qualsiasi tipo. Se dopo essere entrati in confidenza volete scambiare questo genere di informazioni fatelo attraverso messaggi personali e non sul gruppo.

Se un utente sta utilizzando un alias, un soprannome o uno pseudonimo, rispetta il suo desiderio di anonimato. Anche se si è amici intimi di quella persona è più cortese usare il suo soprannome. Non usare il vero nome di quella persona in questo gruppo senza il suo permesso.

### 2- Comportamenti non ammessi

Non sono ammessi :
* messaggi che incitano all'uso della violenza o all'odio razziale, etnico, nazionalistico o religioso. 
* insulti, molestie o stalking, impersonare persone o esporre le loro informazioni private. 
* pubblicazione di materiale osceno o sessualmente esplicito.
* richieste di denaro ad altri membri del gruppo in alcuna forma sia esso fiat o cryptocurrency, fatte salve campagne di pubblico interesse, autorizzate dai moderatori. (es. Yeastplume funding campaign) 
* aggiungere bot al gruppo, salvo eventuali che gli amministratori potrebbero ritenere necessari a loro discrezione.
* propaganda politica o proselitismo di fedi religiose, o contro le stesse.
* pubblicità di prodotti o servizi (anche cripto valute).
* minacce di azioni legali: è una tipica modalità per intimorire gli interlocutori. Se pensi che qualcuno abbia davvero violato la legge, contatta il tuo legale per le verifiche del caso ma non minacciare o notificare nel gruppo riguardo ad azioni legali.
* messaggi che discutono su come operano gli amministratori. La moderazione del gruppo non è topic dello stesso. Se hai problemi con le scelte di moderazione, contatta direttamente uno dei moderatori per spiegare il tuo punto di vista.

### 3- Linee guida riguardo username e nickname
Nel gruppo non è permesso l'impiego di nomi utente inappropriati. Che ti sembri giusto o no, stabilire il confine tra nomi utente accettabili e inaccettabili all'interno del gruppo spetta ai moderatori del medesimo.

Di seguito si esemplificano alcune categorie di nomi non consentiti, neanche in variazioni creative basate su sostituzioni ortografiche o di lettere e numeri.

#### Nomi utente provocatori
Tali nomi utente possono essere percepiti come offensivi o provocatori, divenire oggetto di abuso, risultare sgradevoli nei confronti degli altri utenti. In ogni caso essi distraggono dal dibattito di merito su Grin.

#### Nomi utente promozionali
Vietare questo genere di nomi che riproducono o reclamizzano un'impresa, un marchio o un prodotto commerciale è prima di tutto a tutela dell'impresa: dato che non abbiamo modo di confermare l'identità dei propri utenti, non si può garantire che un marchio venga usato solo dai legittimi proprietari. Il nome utente in ogni caso deve riferirsi ad una singola persona, non ad un gruppo o azienda. 

#### Nomi utente diffamatori o abusivi
Molestie e diffamazione, anche quando non costituiscano reato, sono comportamenti inappropriati: il nome utente non è un mezzo per attaccare altri utenti o anche solo sottolineare il disaccordo con loro. Ne può essere usato per divulgare dati personali di altri utenti.

#### Nomi utente che generano confusione
Nomi che possono essere confusi con quelli di altri utenti, specie se molto noti (amministratori, utenti precedentemente bannati dal gruppo). Nomi che richiamano le funzioni di sistema o contengono termini usati comunemente (ad esempio "bot", etc.) o che possono dare in qualche modo l'impressione di un ruolo ufficiale all'interno della comunità degli utenti (ad esempio contenenti "amministratore", "moderatore", "sysop", etc.).

## PROVVEDIMENTI IN CASO DI COMPORTAMENTI SCORRETTI:
Gli amministratori hanno un ruolo; sono i facilitatori di questa comunità. Ma anche tu lo sei. 
Quando vedi un comportamento scorretto, non rispondere. Rispondere incoraggia il cattivo comportamento, consuma la tua energia e spreca il tempo di tutti. Basta segnalarlo agli amministratori. 

In caso di comportamenti scorretti, gli amministratori del gruppo cancelleranno il/i post in questione e chiederanno, tramite commento pubblico e/o messaggio privato, di evitare di reiterare il comportamento.

In caso di violazioni **gravi** o **alla seconda ripetizione** della violazione, il messaggio/i incriminato verrà cancellato e l’autore messo in sospensione per un giorno.

**'Three strikes and you're out'**

Alla terza violazione delle policy della lista, gli amministratori del gruppo banneranno definitivamente il responsabile delle violazioni.

Gli amministratori sono tenuti ad uno standard più elevato rispetto agli altri membri della comunità. Se un amministratore crea una situazione inappropriata, deve aspettarsi una tolleranza minore rispetto agli altri.

### Gestione dei nomi utente inappropriati

Se un nome utente ti pare essere inappropriato, contatta un amministratore del gruppo spiegando la tua motivazione riguardante il caso specifico.

Qualora la segnalazione venga ritenuta congruente con le limitazioni ai nomi utente previste da questa policy del gruppo, l' amministratore provvederà ad inviare una richiesta di cambiamento all'utente con il nickname problematico, richiedendo la modifica, sospendendo nel frattempo la sua possibilità di postare nel gruppo.
L'utente dovrà provvedere entro 1 giorno a modificare il nickname, passato il quale l'utente verrà definitivamente rimosso dal gruppo, al quale potrà riaccedere con un nickname in linea con questa policy.

### Responsabilità
Gli amministratori del gruppo non visualizzano l'anteprima di nuovi post; non si assumono alcuna responsabilità per i contenuti pubblicati dalla community. Sono volontari che moderano il gruppo su base best effort e non danno alcun garanzia legale riguardo  un livello di servizio, soprattutto riguardo alla rimozione di materiale non conforme.
